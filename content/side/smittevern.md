---
title: Smittevern
author: Joar Ulset
date: 2021-06-30T00:00:00+02:00

---
**Alle som skal på leiren skal gjennomføre en “korona-screening”.** Screeningen blir nettbasert og skal gjennomføres en til tre dager før leiren av alle som skal på leiren (sammen med foresatte). Screeningen skal fange opp de som har symptomer, er i karantene eller ventekarantene, de som har vært i områder med mye smitte og lignende.

**Deltakerne skal hele tiden få god informasjon om de gjeldende smitteverntiltak.** Dette gjelder både før og under leiren.

**Deltakerne bør unngå å bruke kollektivtransport til leiren.** Om det er nødvendig må man bruke munnbind.

**Kun deltakere og inviterte gjester får slippe inn på leirområdet**. Foreldre eller andre kan ikke komme på besøk.

Noen gjester vil bli invitert til å ta del i enkelte aktiviteter. Det lages en liste på forhånd over hvem og hvilke aktiviteter dette gjelder, og gjestene må gjennomføre korona-screeningen. Gjestene skal holde minst to meters avstand til deltakerne.

**Deltakerne deles i kohorter på opptil 40 deltakere fra samme kommune.** Disse har egne områder til soving, matlaging og lignende. Det skal være minst to meters avstand mellom hver kohort.

**Alle aktiviteter vil foregå utendørs og i “patruljer” (mindre grupper på 3-8 personer).**

**Soving skjer også “patruljevis” (i de samme gruppene med 3-8 deltakere).**

**I de få tilfellene der deltakere fra ulike kohorter skal delta på fellesaktiviteter vil hver kohort få tilordnet et eget aktivitetsområde.** Det vil være minimum 2 meters avstand mellom disse aktivitetsområdene.

**Det skal være god toalettkapasitet, og godt renhold på sanitæranleggene.**

**Sprit/håndvask skal være tilgjengelig i alle deler av leiren.** Det skal være spesielt fokus på håndvask ved matlaging og måltid, etc.

**Ved uorganisert aktivitet gjelder vanlige smittevernregler.** Det vil understrekes at deltakerne utenfor kohorten må forholde seg til samme avstandskrav og regler som ellers i samfunnet.

**Utenom organisert aktivitet skal deltakerne holde seg innenfor leirområdet.**

**Det lages gode rutiner for isolasjon, karantene og hjemreise.** Det lages en plan for karantene/isolasjon, testing av personer med mistenkt smitte og oversikt over nærkontakter/hvilke aktiviteter hver enkelt har deltatt på.